ECLOGA Ι.

Faustulus Ausonios indignans linquit agellos,
Et Galla invitum trudit ad arva gregem.

LYGDUS. FAUSTULUS.

Lygdus.

Faustule, tam celeri properans discedere gressu,
Invitas quo trudis oves, cum pinguia carpant
Gramina, cum valeant patula vitare sub ulmo
Iam iam venturum torrenti sole calorem?
Undique nam resonat raucis nemus omne cicadis.

Faustulus.

Pascua iamdudum campo meliora feraci
Luxuriare ferunt, cultos qua flexilis agros
Sequana circumdat fluctuque irrorat amoeno.
Illuc has pecudes longinqua per avia duco.

Lygdus.

Sic patrios fines antiquaque, Faustule, rura
Linquis‚ ut externi fias novus incola campi?
Ah coeptam dimitte viam 3 te flebilis arbor,
Te vidui fontes, te flumina maesta dolebunt.

Faustulus.

Heu, possessa diu natalis iugera ruris
Extremus veteri dolor est liquisse colono.
Sed gravis impellit tardantem iniuria gressum,
Nec longum deterret iter, nec fervidus ardor.

Lygdus.

Hac mecum aesculea paulum requiesce sub umbra,
Et refer indignam quae causa incenderit iram,
Cur nolis patrio requiem decerpere campo,
Donec sol nimios declinans temperet aestus.

23

10

20

